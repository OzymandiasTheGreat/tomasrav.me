Aš esu "fullstack"/mobiliųjų programėlių programuotojas, kuriantis [Keet](https://keet.io/) P2P pokalbių programėlę kartu su [Holepunch 🕳️🥊](https://holepunch.to/) komanda. Savo laisvu laiku dirbu prie keleto asmeninių projektų, deja nė vienas iš jų dar nepasiruošęs dienos šviesai. Taip pat esu oportunistinis pagalbininkas atviro kodo projektams - jei rasių klaidų, kurių dar niekas netaiso, ir tai atitiks mano pajėgumus, pasiųsiu "pull request".

Prieš pradėdamas dirbti 🕳️🥊, daugiausiai programavau savo malonumui. Nors ir teko dirbti "fullstack" programuotoju, kelis mėnesius, prie bilietų (per)pardavimo platformos paremtos "microservices" architektūra, Ticombo GmbH įmonėje, man tai nelabai patiko, tiek dėl įmonės vidaus kultūros, tiek dėl techninių priežasčių.

Leidau laiką dirbdamas įvairius darbus, kad išgyvenčiau, o didžiąją laiko dalį investuodavau į hobius ir asmeninius projektus. Išmokau nemažai apie radijo dažnius ir sistemas dirbdamas konsultantu/Kauno skyriaus vadovu radio įrangos parduotuvėje ([UAB Erksa](http://www.erksa.lt/Lt/)), ir turėjau nemaloniai artimą žvilgsnį į Amerikos sveikatos apsaugos sistemą dirbdamas [R1-RCM (tada Intermedix)](https://www.r1rcm.com/) "Accounts Receivable" specialistu. Taip pat teko dirbti laisvai samdomu programuotoju, vykdant kelis uždaro kodo, privačius, nuo mažų iki vidutinių apimčių, projektus. Bet juk daug smagiau dirbti prie atviro kodo, net jei tenka dirbti įmonėje (🕳️🥊).

Programuoju kiek daugiau nei 10 metų. Per šį laiką įgijau nemažai įvairių vertingų įgūdžių. Galiu rašyt kodą C, C++, Kotlin, Swift, ir Python kalbomis. Tačiau jaučiuosi namie rašydamas kodą Javascript/Typescript kalba. Iš bėdos galiu kažką surinkti Java ir Objective-C kalbomis, bet mieliau to nedaryčiau. Šioms kalboms atėjo laikas atsisveikint. Nors kaip ir nemoku nei vienos scripting'imo kalbos, kažkaip sugebu rašyt funkcionalius script'us Bash, Groovy, ir kažkada, AutoHotKey kalbomis.

Tarp kitų įgūdžių kuriuos spėjau įgyti, atsitiktinę tvarka:

- Išsamus pažinimas P2P sąvokų ir susijusių technologijų
- Susipažinimas su Bluetooth programinėmis sąsajomis
- Gilus Gtk toolkit pažinimas
- Gebėjimas rašyti natyvius plėtinius Javascript projektams
- Natūralios kalbos analizė ir apdorojimas
- Mobilių programėlių kūrimas (React-Native arba natyvus)
- Tinklapių kūrimas, pageidautina su moderniu framework'u (Angular/React)
- Tarp-platforminės programinės įrangos kūrimas ir kodo dalinimasis (code sharing)
- Nuotolinių serverių valdymas
- Programinių sąsajų kūrimas (API design)
- Kriptografija
- HID įrenginių sąsajos
- Pažengusių Regular Expressions rašymas
- Operacinių sistemų integracijos

Esu susipažinęs su visomis didžiosiomis operacinėmis sistemomis, pagrinde dirbu su MacBook Pro kompiuteriu, nors mieliau dirbčiau su Linux kompiuteriu (darbas lengviau einasi su MacOS). Susipažinęs nereiškia, kad esu pasiryžęs dirbti Microsoft Windows aplinkoje. Ją palaikyti žinoma galiu, bet pusė įrankių reikalingų darbui prastai, arba iš vis, neveikia Windows aplinkoje. Mobiliems įrenginiams pirmenybių neteikiu, naudoju tiek Android, tiek iOS, įrenginius kasdien.

Pabaigai, norėčiau paminėti, jog į ofisą neatvyksiu. Fiksuotos valandos, fiksuota lokacija, it t.t., manęs netenkina. Aš labai patenkintas dirbdamas nuotoliniu būdu, ir iš tikrųjų kitaip ir nedirbau, nuo tada kai pradėjau programuoti profesionaliai.

Nors ir dirbu pilnu etatu, jei turite įdomią idėją, ar besivystantį projektą, galėčiau apsvarstyti darbą daliniu etatu. Parašykit man email'ą ir galėsime aptarti plačiau.
